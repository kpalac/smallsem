Węgry nie wyraziły zgody na wypłatę kolejnej transzy wsparcia wojskowego dla Ukrainy w ramach unijnego Europejskiego Instrumentu na rzecz Pokoju (EPF) - poinformowało we wtorek biuro rzecznika węgierskiego rządu. Jak podała wcześniej włoska agencja ANSA, Węgry zablokowały ósmą transzę pomocy o wartości 500 mln euro.

Utworzony w 2021 r. EPF jest pozabudżetowym instrumentem mającym na celu zwiększenie zdolności UE do zapobiegania konfliktom, budowania pokoju i wzmacniania bezpieczeństwa międzynarodowego.

W mailowej odpowiedzi na zapytanie agencji Reuters, możemy przeczytać, że "Węgry nie zgadzają się z faktem, że Unia Europejska, korzysta z Europejskiego Instrumentu na rzecz Pokoju, wraz z innymi istniejącymi narzędziami, wyłącznie w odniesieniu do Ukrainy, ponieważ nie pozwala to na skierowanie wystarczających środków na promowanie interesów UE w innych obszarach" – poinformowało biuro rzecznika rządu.

Jako inne obszary, w których można wykorzystać fundusz wskazano Bałkany oraz północną Afrykę.

Czytaj więcej: Odkręcili kurek z pieniędzmi, teraz są niechlubnym liderem UE>>>
Krytykowali sankcje na Rosję

"Dla węgierskiego rządu kluczowe jest wyjaśnienie tych kwestii, dlatego nie wyraził on zgody na wypłatę kolejnej transzy z FEP" - stwierdzono w mailu biura rzecznika.

Jak podała wcześniej włoska agencja ANSA, chodzi o blokadę ósmej transzy pomocy finansowej o wartości 500 mln euro z Europejskiego Instrumentu na Rzecz Pokoju przeznaczoną na broń dla Ukrainy.

Od początku napaści przez Rosję w lutym 2022 r. Unia Europejska przekazała łącznie około 3,6 mld euro na wsparcie wojskowe dla Ukrainy w ramach EPF. Jednocześnie Węgry, które są członkiem UE, a także NATO, odmówiły dostarczenia jakiegokolwiek sprzętu wojskowego Ukrainie, której jest sąsiadem.
Walki o Bachmut Walki o Bachmut Wojska Lądowe Ukrainy/Telegram

Jednocześnie Węgry wielokrotnie krytykowały sankcje UE wobec Rosji. Wszystkie 27 krajów UE muszą jednogłośnie je zatwierdzić. Ostatecznie, pomimo krytyki, Węgry poparły wszystkie uzgodnione do tej pory środki.
Spór Orbana z Komisją Europejską

Węgry są w sporze z Brukselą, ponieważ wstrzymano wszelkie wypłaty unijnych funduszy naprawczych do czasu, gdy rząd Budapesztu wdroży reformy mające na celu poprawę niezależności sądownictwa i walkę z korupcją. 
Viktor OrbanSzilard Koszticsak/PAP/EPA

Do tego pozostający u władzy od 2010 roku premier Viktor Orban ściera się z UE i jej organem wykonawczym, Komisją Europejską, w sprawie ograniczenia przez Budapeszt praw migrantów, a także zaostrzenia kontroli państwa nad organizacjami pozarządowymi, naukowcami, mediami i sądami. 